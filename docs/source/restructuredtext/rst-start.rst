Οδηγός για RestructuredText
#############################

Η RestructuredText (συντ. RST ή ReST ή reST) είναι μία markup γλώσσα προγραμματισμού και παράλληλα ένα είδος format αρχείων κειμένου (αρχεία με κατάληξη ".rst"). Συγκαταλλέγεται στις "ελαφριές" γλώσσες σήμανσης (`lightweight markup languages <https://en.wikipedia.org/wiki/Lightweight_markup_language>`_) δηλαδή στις γλώσσες με απλή και διακριτική σύνταξη στις οποίες είναι εύκολη τόσο η γραφή όσο και η ανάγνωση του κειμένου από τον καθένα.

Δημιουργήθηκε από την κοινότητα προγραμματιστών Python (είναι μέρος του project "`Docutils <https://docutils.sourceforge.io/>`_"), προκειμένου να αποτελέσει ένα εύχρηστο εργαλείο παραγωγής τεχνικής τεκμηρίωσης κώδικα Python. Το γεγονός όμως ότι δημιουργήθηκε με σκοπό να υποστηρίξει τις ανάγκες των προγραμματιστών να τεκμηριώνουν με απλό και, κυρίως, τυποποιημένο τρόπο κώδικα Python, δε σημαίνει ότι η συγκεκριμένη γλώσσα δεν μπορεί να χρησιμοποιηθεί και σαν γενικής χρήσης markup γλώσσα. Αντίθετα, με τη reST μπορούμε εύκολα να δημιουργήσουμε κάθε μορφής κείμενο, από απλές αναφορές μέχρι και πολύπλοκης δομής βιβλία.

Από το 2008 η reST έγινε μέρος του πυρήνα του συστήματος παραγωγής εγγράφων της Python, "Sphinx" και συνεπώς ο καλύτερος τρόπος για να τη χρησιμοποιήσει κανείς είναι μέσα από το συγκεκριμένο σύστημα. Στο παρόν βιβλίο μπορείτε να βρείτε ένα σύντομο οδηγό εγκατάστασης και χρήσης του συγκεκριμένου συστήματος.

Όπως με όλες τις markup γλώσσες, ο χρήστης έχει τη δυνατότητα δημιουργίας αρχείων απλού κειμένου (plain text files) σε οποιονδήποτε επεξεργαστή απλού κειμένου (plain text editor), σημαίνοντας (marking up) κατάλληλα τα σημεία εκείνα τα οποία θέλει να διαμορφώσει με ιδιαίτερο τρόπο. Για το σκοπό αυτό η reST παρέχει στο χρήστη κατάλληλους κανόνες σύνταξης για να προσαρμόσει τη διαμόρφωση του κειμένου στις ανάγκες του. Αυτούς τους κανόνες σύνταξης θα δούμε στη συνέχεια.

Η ονομασία "RestructuredText" (ναι είναι μία λέξη) επιλέχθηκε έτσι γιατί θεωρήθηκε ότι η συγκεκριμένη γλώσσα ήταν το αποτέλεσμα της *αναθεώρησης* (revision) και *επανερμηνείας* (reinterpretation) δύο άλλων γνωστών markup γλωσσών, της `Setext <https://en.wikipedia.org/wiki/Setext>`_ και `StructuredText <https://en.wikipedia.org/wiki/Structured_text>`_.

.. toctree::
   :maxdepth: 1
   :caption: Περιεχόμενα:

   rst-basics
   rst-inline-markup